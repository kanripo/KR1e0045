# -*- mode: mandoku-view; -*-
#+TITLE: 春秋分記
#+DATE: 2015-08-24 22:14:12.474495
#+PROPERTY: ID KR1e0045
#+PROPERTY: BASEEDITION WYG    
#+PROPERTY: JUAN 卷五十
<pb:KR1e0045_WYG_050-1a>¶
欽定四庫全書¶
　春秋分記卷五十　　　　　宋　程公說　撰¶
　　内魯第四¶
　　　襄公¶
　　　　襄公(諡灋因事/有功曰襄)¶
　　　　　(名午成公太子定姒所/生在位三十一年薨)¶
經元年春王正月公即位(無傳公/年四歳)仲孫蔑㑹晉欒黶宋華元¶
衛寗殖曹人莒人邾人滕人薛人圍宋彭城(傳見/宋)夏晉韓厥¶
<pb:KR1e0045_WYG_050-1b>¶
帥師伐鄭仲孫蔑㑹齊崔杼曹人邾人杞人次于鄫(傳見/齊)秋¶
九月邾子來朝冬衛侯使公孫剽來聘晉侯使荀罃來聘¶
傳元年秋九月邾子(宣/公)來朝禮也冬衛子叔晉知武子¶
來聘禮也凡諸侯即位小國朝之大國聘焉以繼好結¶
信謀事補闕禮之大者也¶
經二年春王正月夏五月庚寅夫人姜氏薨秋七月仲¶
孫蔑㑹晉荀罃宋華元衛孫林父曹人邾人于戚己丑¶
葬我小君齊姜叔孫豹如宋冬仲孫蔑㑹晉荀罃齊崔¶
<pb:KR1e0045_WYG_050-2a>¶
杼宋華元衛孫林父曹人邾人滕人薛人小邾人于戚¶
遂城虎牢(以偪鄭晉/傳並見)¶
傳二年夏齊姜薨　初穆姜使擇美檟以自為櫬與頌¶
琴季文子取以葬君子曰非禮也禮無所逆婦養姑者¶
也虧姑以成婦逆莫大焉(穆姜成公母/齊姜成公婦)詩曰其惟哲人¶
告之話言順德之行(抑/詩)季孫於是為不哲矣且姜氏君¶
之妣也詩曰為酒為醴烝甽祖妣以洽百禮降福孔偕¶
(豐/年)齊侯使諸姜宗婦來送葬秋穆叔聘于宋通嗣君也¶
<pb:KR1e0045_WYG_050-2b>¶
經三年春公如晉夏四月壬戌公及晉侯盟于長樗公¶
至自晉(無/傳)六月公會單子晉侯宋公衛侯鄭伯莒子邾¶
子齊世子光己未同盟于雞澤戊寅叔孫豹及諸侯之¶
大夫及陳袁僑盟(傳見/晉)秋公至自會(無/傳)¶
傳三年春公如晉始朝也夏盟于長樗孟獻子相公稽¶
首知武子曰天子在而君辱稽首寡君懼矣(稽首事/天子禮)孟¶
獻子曰以敝邑介在東表宻邇仇讐寡君將君是望敢¶
不稽首¶
<pb:KR1e0045_WYG_050-3a>¶
經四年夏叔孫豹如晉秋七月戊子夫人姒氏薨八月¶
辛亥葬我小君定姒冬公如晉¶
傳四年夏穆叔如晉報知武子之聘也晉侯(悼/公)享之金¶
奏肆夏之三不拜(周禮以鐘鼔奏九/夏其二曰肆夏)工歌文王之三又¶
不拜(大雅之首文/王大明緜)歌鹿鳴之三三拜(小雅之首鹿鳴四/牡皇皇若華  詩)¶
(見禮/樂書)秋定姒薨(成公妾/襄公母)不殯于廟無櫬不虞匠慶謂季¶
文子曰子為正卿而小君之喪不成不終君也君長誰¶
受其咎　初季孫為已樹六檟於蒲圃東門之外匠慶¶
<pb:KR1e0045_WYG_050-3b>¶
請木季孫曰略(不以道/取為略)匠慶用蒲圃之檟季孫不御(正/也)¶
君子曰志所謂多行無禮必自及也其是之謂乎　冬公¶
如晉聴政(貢賦多/少之政)晉侯享公公請屬鄫晉侯不許孟獻¶
子曰以寡君之宻邇於仇讐而願固事君無失官命鄫¶
無賦於司馬為執事朝夕之命敝邑敝邑褊小闕而為¶
罪寡君是以願借助焉晉侯許之　十月邾人莒人伐鄫¶
臧紇救鄫侵邾敗於狐駘國人逆喪者皆髽(側𤓰/切)魯於¶
是乎始髽(髽麻髮合結也遭喪多/故不能備㐫服髽而已)國人誦之曰臧之狐¶
<pb:KR1e0045_WYG_050-4a>¶
裘(紇時服/狐裘)敗我於狐駘我君小子朱儒是使朱儒朱儒¶
使我敗於邾(襄公幼弱故曰小子臧紇短小故曰/朱儒敗不書魯人諱之紇臧武仲)¶
經五年春公至自晉　夏鄭伯使公子發來聘(傳見/鄭)叔¶
孫豹鄫世子巫如晉　仲孫蔑衛孫林父㑹吳于善道¶
(傳見/吳)秋大雩　公㑹晉侯宋公陳侯衛侯鄭伯曹伯莒¶
子邾子滕子薛伯齊世子光吳人鄫人于戚(傳見/吳)公至¶
自會(無/傳)冬公會晉侯宋公衛侯鄭伯曹伯齊世子光救¶
陳(傳見/晉)十有二月公至自救陳(無/傳)辛未季孫行父卒¶
<pb:KR1e0045_WYG_050-4b>¶
傳五年春公至自晉夏穆叔覿鄫大子于晉以成屬鄫¶
　秋大雩旱也九月盟于戚穆叔以屬鄫為不利使鄫¶
大夫聴命于會(鄫與莒有忿/魯不能救)　冬季文子卒大夫入斂公¶
在位宰庀家器為葬備無衣帛之妾無食粟之馬無藏¶
金玉無重器備君子是以知季文子之忠於公室也相¶
三君矣而無私積可不謂忠乎¶
　　公說論曰魯公室失政自宣公始季氏專魯自文¶
　　子始春秋傷焉如曰自大夫出五世希不失矣言¶
<pb:KR1e0045_WYG_050-5a>¶
　　自宣失政至成襄昭定而魯訖不振左氏乃以為¶
　　季文子相三君而無私積可不謂忠乎三君者指¶
　　宣成襄也魯國之政季氏專之魯國之民季氏有¶
　　之而曽謂其家無私積哉盖左氏之嗜誣斯人也¶
　　已吾無取乎爾也¶
經六年夏宋華弱來奔秋滕子來朝(傳見/宋膝)莒人滅鄫¶
冬叔孫豹如邾季孫宿如晉¶
傳六年秋莒人滅鄫鄫恃賂也(鄫有貢賦之賂在/魯恃之而慢莒)冬穆¶
<pb:KR1e0045_WYG_050-5b>¶
叔如邾聘且脩乎(平四年/狐駘戰)晉人以鄫故來討曰何故亡¶
鄫季武子如晉見且聴命¶
經七年春郯子來朝(傳見/郯)夏四月三卜郊不從乃免牲¶
小邾子來朝(傳見/小邾)城費　秋季孫宿如衛　八月螽(無/傳)冬¶
十月衛侯使孫林父來聘壬戌及孫林父盟　十有二¶
月公會晉侯宋公陳侯衛侯曹伯莒子邾子于鄬(傳見/晉)¶
傳七年夏四月三卜郊不從乃免牲孟獻子曰吾乃今¶
而後知有卜筮夫郊祀后稷以祈農事也是故啓蟄而¶
<pb:KR1e0045_WYG_050-6a>¶
郊郊而後耕今既耕而卜郊宜其不從也(啓蟄夏正建/寅之月耕謂)¶
(春/分)南遺為費宰(費季/氏邑)叔仲昭伯(惠伯/之孫)為隧正(主役/徒)欲善¶
季氏而求媚於南遺謂遺請城費吾多與而役故季氏¶
城費秋季武子如衛報子叔之聘且辭緩報非貳也(子/叔)¶
(聘在/元年)冬十月衛孫文子來聘且拜武子之言而尋孫桓¶
子之盟(在成/三年)¶
經八年春王正月公如晉夏季孫宿㑹晉侯鄭伯齊人¶
宋人衛人邾人于邢丘公至自晉(無/傳)莒人伐我東鄙秋¶
<pb:KR1e0045_WYG_050-6b>¶
九月大雩　冬晉侯使士匄來聘¶
傳八年春公如晉朝且聴朝聘之數夏五月甲辰㑹于¶
邢丘以命朝聘之數使諸侯大夫聴命¶
　　公說曰邢丘之會公在晉晉侯不與公會而與季¶
　　孫宿政在季氏故也¶
莒人伐我東鄙以疆鄫田　秋九月大雩旱也　冬晉¶
范宣子來聘且拜公之辱告將用師于鄭公享之(詳見/晉)¶
經九年夏季孫宿如晉　五月辛酉夫人姜氏薨秋八¶
<pb:KR1e0045_WYG_050-7a>¶
月癸未葬我小君穆姜(無傳四月/而葬速)冬公會晉侯宋公衛¶
侯曹伯莒子邾子滕子薛伯杞伯小邾子齊世子光伐¶
鄭十有二月同盟于戲(詳見/晉)¶
傳九年夏季武子如晉報宣子之聘也　穆姜薨於東¶
宫(穆姜淫僑如故使徙/居東宫見成十六年)始徃而筮之遇艮之八䷳(艮下/艮上)¶
(艮周禮大卜掌三易然則雜用連山歸藏/周易三易皆以七八為占故言遇艮之八)史曰是謂艮¶
之隨䷐(震下兌上隋史疑古易遇八為不利/故更以周易占變爻得隨卦而論之)隨其出也¶
君必速出姜曰亡是於周易曰隨元亨利貞无咎元體¶
<pb:KR1e0045_WYG_050-7b>¶
之長也亨嘉之會也利義之和也貞事之幹也體仁足¶
以長人嘉徳足以合禮利物足以和義貞固足以幹事¶
然故不可誣也是以雖隨无咎今我婦人而與於亂固¶
在下位而有不仁不可謂元不靖國家不可謂亨作而¶
害身不可謂利棄位而姣(淫别名/户交切)不可謂貞有四德者¶
隨而无咎我皆無之豈隨也哉我則取惡能无咎乎必¶
死於此弗得出矣¶
　　　　論艮之八¶
<pb:KR1e0045_WYG_050-8a>¶
　　公說曰易有四象六七八九七八為少少為定位¶
　　此不變者也六九為老老為變爻此變者也歸藏¶
　　連山用七八易用六九而七八亦在其中變者以¶
　　不變者為基不變者以變者為用今史揲而得艮¶
　　艮之二爻十有七策是為少隂餘三十有二四四¶
　　而運得八此為定位故唯二不動斯謂之遇艮之¶
　　八也餘五位皆九六故反焉主變者五而定者一¶
　　故以八為占盖卦由老數而舉當曰六以筮由蓍¶
<pb:KR1e0045_WYG_050-8b>¶
　　數而舉故斥曰八曰八則明其定位而示其用也¶
　　艮之六二曰艮其腓不拯其隨其心不快史以為¶
　　東宫實幽遇此不利故從變爻而占苟以恱姜也¶
　　何則卦以少為主若定者五而變者一即宜曰之¶
　　某卦觀之否師之臨是也今變者五定者一宜從¶
　　少占懼不吉而更之故曰是謂艮之隨是謂云者¶
　　遷就其說也而杜以為雜用三易烏知少隂四八¶
　　之數乎¶
<pb:KR1e0045_WYG_050-9a>¶
　　　　論文言¶
　　公說曰文言者文其言也猶序彖說卦之類古有¶
　　是言或文王或周公之辭孔子因其言而文之傳¶
　　曰言之不文行而不逺故曰文言按左氏成十六¶
　　年穆姜徃東宫筮之襄二十一年孔子生上距穆¶
　　姜二十四年穆姜時雖已誦隨繇之辭因就及乾¶
　　卦文言然其言與今易稍異删改者二増益者六¶
　　如易體為善易德為㑹所謂非聖人莫能脩之於¶
<pb:KR1e0045_WYG_050-9b>¶
　　此可見則古有是言孔子文之盖信然矣先儒歐¶
　　陽不信文言為孔子作是知其一而未知其二也¶
冬十二月晉師侵鄭還公送晉侯晉侯以公宴于河上¶
問公年季武子對曰會于沙隨之歳寡君以生(成十/六年)晉¶
侯曰十二年矣是謂一終君可以冠矣曰諾公還及衛¶
冠于成公之廟(詳見禮/樂書)¶
經十年春公會晉侯宋公衛侯曹伯莒子邾子滕子薛¶
伯杞伯小邾子齊世子光會吳于柤(傳見/晉)夏公至自會¶
<pb:KR1e0045_WYG_050-10a>¶
(無/傳)秋莒人伐我東鄙公會晉侯宋公衛侯曹伯莒子邾¶
子齊世子光滕子薛伯杞伯小邾子伐鄭(傳見/晉)冬公至¶
自伐鄭(無/傳)¶
傳十年夏㑹于柤晉伐偪陽孟氏之臣秦菫父輦重如¶
役(菫父孟獻子家臣/步挽重車以從師)偪陽人啓門諸侯之士門焉(見門/開故)¶
(攻/之)縣門發郰人紇抉之以出門者(諸侯之士在門/内者紇仲尼父)狄虒¶
彌建大車之輪而蒙之以甲以為櫓(狄虒彌/魯人)左執之右¶
拔㦸以成一隊孟獻子曰詩所謂有力如虎者也主人¶
<pb:KR1e0045_WYG_050-10b>¶
縣布菫父登之及堞而絶之(偪陽人縣布/以試外勇者)隊則又縣之¶
蘇而復上者三主人辭焉乃退帶其斷以徇於軍三日¶
師歸孟獻子以秦菫父為右(嘉其/勇力)生秦丕兹事仲尼¶
秋七月楚子囊鄭子耳侵我西鄙九月莒人間諸侯之¶
有事也(討鄭/之事)伐我東鄙¶
經十有一年春王正月作三軍(増立中軍萬二/于五百人為軍)夏四月¶
四卜郊不從乃不郊公會晉侯宋公衛侯曹伯齊世子¶
光莒子邾子滕子薛伯杞伯小邾子伐鄭秋七月己未¶
<pb:KR1e0045_WYG_050-11a>¶
同盟于亳城北(傳見/晉)公至自伐鄭(無/傳)公會晉侯宋公衛¶
侯曹伯齊世子光莒子邾子膝子薛伯杞伯小邾子伐¶
鄭會于蕭魚(傳見/晉)公至自會(無/傳)¶
傳十一年春季武子將作三軍告叔孫穆子曰請為三¶
軍各征其軍穆子曰政將及子子必不能武子固請之¶
穆子曰然則盟諸(穆子知季氏將/復變易故盟之)乃盟諸僖閎詛諸五¶
父之衢正月作三軍三分公室而各有其一三子各毁¶
其乘季氏使其乘之人以其役邑入者無征(使軍乘之/人入季氏)¶
<pb:KR1e0045_WYG_050-11b>¶
(者無/公征)不入者倍征(不入季氏使/公家倍征之)孟氏使半為臣若子若¶
弟(四分其乘之人三/歸公而取其一)叔孫氏使盡為臣(盡取子弟以/父兄歸公)不¶
然不舍(此三家盟/訊之本言)¶
經十有二年春王三月莒人伐我東鄙圍台季孫宿帥¶
師救台遂入鄆夏晉侯使士魴來聘冬公如晉¶
傳十二年夏晉士魴來聘且拜師秋吳子壽夢卒臨於¶
周廟禮也(文王廟也周公出文/王故魯立其廟也)凡諸侯之喪異姓臨於¶
外(於城外/向其國)同姓於宗廟(所出王/之廟)同宗於祖廟(始封君/之廟)同¶
<pb:KR1e0045_WYG_050-12a>¶
族於禰廟(父廟也同族/謂高祖以下)是故魯為諸姬臨於周廟(諸姬/同姓)¶
(國/)為邢凡蔣茅胙祭臨於周公之廟(即祖廟也六國皆/周公之支子别封)¶
(為國其祖周公新注諸侯不得/祖天子今魯有文王廟亦僣矣)冬公如晉朝且拜士魴¶
之辱禮也¶
　　趙氏辨疑曰大國使聘即須自徃拜之是公無寧¶
　　嵗也徃而云禮也一何繆乎¶
經十有三年春公至自晉夏取邿(傳見/邿)冬城防¶
傳十三年春公至自晉孟獻子書勞于廟禮也　冬城¶
<pb:KR1e0045_WYG_050-12b>¶
防書事時也於是將早城臧武仲請俟畢農事禮也¶
經十有四年春王正月季孫宿叔老會晉士匄齊人宋¶
人衛人鄭公孫蠆曹人莒人邾人滕人薛人杞人小邾¶
人會吳于向二月乙未朔日有食之(無/傳)夏四月叔孫豹¶
會晉荀偃齊人宋人衛北宫括鄭公孫蠆曹人莒人邾¶
人滕人薛人杞人小邾人伐秦莒人侵我東鄙冬季孫¶
宿會晉士匄宋華閱衛孫林父鄭公孫蠆莒人邾人于¶
戚(傳並/見晉)¶
<pb:KR1e0045_WYG_050-13a>¶
傳十四年春會于向於是子叔齊子為季武子介以會¶
自是晉人輕魯幣而益敬其使(新注賢魯使/而減輕其幣)¶
經十有五年春宋公使向戍來聘二月己亥及向戍盟¶
于劉夏齊侯伐我北鄙圍成公救成至遇(無/傳)季孫宿叔¶
孫豹帥師城成郛(備/齊)秋八月丁巳日有食之(無/傳)邾人伐¶
我南鄙¶
傳十五年春宋向戍來聘且尋盟(執二年豹之聘尋/十一年亳之盟)見¶
孟獻子尤(責/也)其室曰子有令聞而美其室非所望也對¶
<pb:KR1e0045_WYG_050-13b>¶
曰我在晉吾兄為之毁之重勞且不敢間　夏齊侯圍¶
成貳於晉故也於是乎城成郛　秋邾人伐我南鄙使¶
告于晉¶
經十有六年春三月公會晉侯宋公衛侯鄭伯曹伯莒¶
子邾子薛伯杞伯小邾子于溴梁戊寅大夫盟齊侯伐¶
我北鄙夏公至自會五月甲子地震(無/傳)叔老㑹鄭伯晉¶
荀偃衛甯殖宋人伐許秋齊侯伐我北鄙圍郕大雩(無/傳)¶
冬叔孫豹如晉¶
<pb:KR1e0045_WYG_050-14a>¶
傳十六年秋齊侯圍郕孟孺子速(獻子/子)徼之齊侯曰是¶
好勇去之以為之名速遂塞海陘而還　冬穆叔如晉¶
聘且言齊故(言齊再/伐魯)晉人曰以寡君之未禘祀(喪終/吉祭)與¶
民之未息(新伐許/及楚)不然不敢忘穆叔曰以齊人之朝夕¶
釋憾於敝邑之地是以大請敝邑之急朝不及夕引領¶
西望曰庶幾乎比執事之閒(音/閑)恐無及也見中行獻子¶
賦圻父(掌封畿/之兵甲)獻子曰偃知罪矣敢不從執事以同恤¶
社稷而使魯及此見范宣子賦鴻雁之卒章(維此哲人/謂我劬勞)¶
<pb:KR1e0045_WYG_050-14b>¶
宣子曰匄在此敢使魯無鳩乎(集/也)¶
經十有七年秋齊侯伐我北鄙圍桃髙厚帥師伐我北¶
鄙圍防　九月大雩(無/傳)冬邾人伐我南鄙¶
傳十七年齊人以其未得志于我故秋齊侯伐我北鄙¶
圍桃高厚圍臧紇于防師自陽關逆臧孫至于旅松郰¶
叔紇臧疇臧賈帥甲三百宵犯齊師送之而復(夜送臧/紇于旅)¶
(松而復/還守防)齊師去之(失臧/紇故)齊人獲臧堅(紇之/族)齊侯使夙沙¶
衛唁之且曰無死(使無/自殺)堅稽首曰拜命之辱抑君賜不¶
<pb:KR1e0045_WYG_050-15a>¶
終姑又使其刑臣禮於士以杙抉其傷而死(沙衛奄人/抉烏穴反)¶
冬邾人伐我南鄙為齊故也(齊未得志於/魯邾助之)¶
經十有八年春白狄來　秋齊師伐我北鄙冬十月公¶
會晉侯宋公衛侯鄭伯曹伯莒子邾子滕子薛伯杞伯¶
小邾子同圍齊(傳見/齊)¶
傳十八年秋齊侯伐我北鄙冬十月會于魯濟謀伐齊¶
齊侯禦諸平隂丙寅晦齊師夜遁　十二月東侵及濰¶
南及沂(詳見/齊)¶
<pb:KR1e0045_WYG_050-15b>¶
經十有九年春王正月諸侯盟于祝柯　晉人執邾子¶
　公至自伐齊　取邾田自漷水　季孫宿如晉秋八¶
月丙辰仲孫蔑卒(無/傳)冬城西郛　叔孫豹會晉士匄于¶
柯　城武城¶
傳十九年春諸侯還自泝上盟于督揚(祝/柯)曰大毋侵小¶
執邾悼公以其伐我故(在十/七年)遂次于泗上疆我田取邾¶
田自漷水歸之于我¶
季武子如晉拜師晉侯享之季武子以所得於齊之兵¶
<pb:KR1e0045_WYG_050-16a>¶
作林鐘而銘魯功焉臧武仲謂季孫曰非禮也夫銘天¶
子令德諸侯言時計功大夫稱伐今稱伐則下等也(從/大)¶
(夫/功)計功則借人也(借晉/力)言時則妨民多矣何以為銘且¶
夫大伐小取其所得以作彛器銘其功烈以示子孫昭¶
明德而懲無禮也今將借人之力以救其死若之何銘¶
之小國幸於大國而昭所獲焉以怒之亡之道也　冬¶
城西郛懼齊也齊及晉平盟于大隧故穆叔會范宣子¶
于柯穆叔歸曰齊猶未也不可以不懼乃城武城¶
<pb:KR1e0045_WYG_050-16b>¶
經二十年春王正月辛亥仲孫速會莒人盟于向(傳見/莒)¶
夏六月庚申公會晉侯齊侯宋公衛侯鄭伯曹伯莒子¶
邾子膝子薛伯杞伯小邾子盟于澶淵(傳見/齊)秋公至自¶
會(無/傳)仲孫速帥師伐邾(傳見/邾)叔老如齊冬十月丙辰朔¶
日有食之(無/傳)季孫宿如宋¶
傳二十年秋齊子初聘于齊禮也(齊魯有怨/今始復通)冬季武子¶
如宋報向戍之聘也(十五/年)褚師段逆之以受享賦常棣¶
之七章以卒(妻子好合/如鼔瑟琴)宋人重賄之歸復命公享之賦¶
<pb:KR1e0045_WYG_050-17a>¶
魚麗之卒章(物其有矣/維其時矣)公賦南山有臺(樂得/賢也)武子去所¶
曰臣不堪也¶
經二十有一年春王正月公如晉　邾庶其以漆閭丘¶
來奔(傳見/邾)夏公至自晉　秋九月庚戌朔日有食之冬¶
十月庚辰朔日有食之(無/傳)曹伯來朝公㑹晉侯齊侯宋¶
公衛侯鄭伯曹伯莒子邾子于商任(傳見/曹晉)¶
傳二十一年春公如晉拜師及取邾田也　邾庶其以¶
漆閭丘來奔(邾大/夫)季武子以公姑姊妻之皆有賜於其¶
<pb:KR1e0045_WYG_050-17b>¶
從者於是魯多盜季孫謂臧武仲曰子盍詰盜武仲曰¶
不可詰也紇又不能季孫曰我有四封而詰其盜何故¶
不可子為司寇將盜是務去若之何不能武仲曰子召¶
外盜而大禮焉何以止吾盜子為正卿而來外盜使紇¶
去之將何以能庶其竊邑於邾以來子以姬氏妻之而¶
與之邑其從者皆有賜焉若大盜禮焉以君之姑姊與¶
其大邑其次皁牧輿馬其小者衣裳劍帶是賞盜也賞¶
而去之其或難焉紇也聞之在上位者洒濯其心(新注/滌濯)¶
<pb:KR1e0045_WYG_050-18a>¶
(其私/心)壹以待人軌度其信可明徵也而後可以治人夫¶
上之所為民之歸也上所不為而民或為之是以加刑¶
罰焉而莫敢不懲若上之所為而民亦為之乃其所也¶
又可禁乎夏書曰念兹在兹釋兹在兹名言兹在兹允¶
出兹在兹惟帝念功將謂由已壹也信由已壹而後功¶
可念也庶其非卿也以地來雖賤必書重地也¶
經二十有二年春王正月公至自㑹(無/傳)秋七月辛酉叔¶
老卒冬公會晉侯齊侯宋公衛侯鄭伯曹伯莒子邾子¶
<pb:KR1e0045_WYG_050-18b>¶
薛伯杞伯小邾子于沙隨(傳見/晉)公至自會(無傳是年/孔子生)¶
傳二十二年春臧武仲如晉雨過御叔(魯御邑/大夫)御叔在¶
其邑將飲酒曰焉用聖人(武仲多知/人謂之聖)我將飲酒而已雨¶
行何以聖為穆叔聞之曰不可使也而傲使人國之蠧¶
也令倍其賦¶
經二十有三年春王二月癸酉朔日有食之　夏邾畀¶
我來奔(無/傳)秋八月叔孫豹帥師救晉次于雍榆(欒盈/之難)己¶
夘仲孫速卒　冬十月乙亥臧孫紇出奔邾¶
<pb:KR1e0045_WYG_050-19a>¶
傳二十三年秋八月季武子無適子公彌長(公/鉏)而愛悼¶
子(紇/)欲立之訪於申豐曰彌與紇吾皆愛之欲擇才焉¶
而立之申豐趨退歸盡室將行(季氏屬/大夫)他日又訪焉對¶
曰其然將具敝車而行乃止(止不/立紇)訪於臧紇臧紇曰飲¶
我酒吾為子立之季氏飲大夫酒臧紇為客既獻臧孫¶
命北面重席新樽絜之召悼子降逆之大夫皆起(臧孫/下迎)¶
(悼/子)及旅而召公鉏使與之齒(使從庶子之禮/列在悼子之下)季孫失色¶
(恐公鉏/不從)季氏以公鉏為馬正愠而不出閔子馬見之曰¶
<pb:KR1e0045_WYG_050-19b>¶
子無然禍福無門唯人所召為人子者患不孝不患無¶
所敬共父命何常之有若能孝敬富倍季氏可也姦囘¶
不軌禍倍下民可也公鉏然之敬共朝夕恪居官次季¶
孫喜使飲己酒而以具徃盡舍旃故公鉏氏富又出為¶
公左宰(出季氏家/臣仕於公)孟孫惡臧孫季孫愛之(愛成/己志)孟氏之¶
御騶豐㸃好羯也(羯孟莊子之庶子/孺子秩之弟孝伯)曰從余言必為孟¶
孫(為孟/孫後)再三云羯從之孟莊子疾豐㸃謂公鉏苟立羯¶
請讐臧氏(使孟氏與公/鉏共憎臧孫)公鉏謂季孫曰孺子秩固其所¶
<pb:KR1e0045_WYG_050-20a>¶
也若羯立則季氏信有力於臧氏矣(臧氏因季孫之欲/而為定之猶為有)¶
(力今若専立孟氏之少/則季孫有力過於臧氏)弗應己夘孟孫卒公鉏奉羯立¶
于户側季孫至入哭而出臧孫入哭甚哀多涕出其御¶
曰孟孫之惡子也而哀如是季孫若死其若之何臧孫¶
曰季孫之愛我疾疢也(常志相順從身/之害疢恥刃切)孟孫之惡我藥¶
石也美疢不如惡石夫石猶生我疢之美其毒滋多孟¶
孫死吾亡無日矣孟氏閉門告於季孫曰臧氏將為亂¶
不使我𦵏(欲為公鉏/讐臧氏)季孫不信臧孫聞之戒冬十月孟¶
<pb:KR1e0045_WYG_050-20b>¶
氏將辟藉除於臧氏(辟穿臧也於臧/氏借人除𦵏道)臧孫使正夫助之¶
除於東門甲從已而視之(畏孟氏/故從甲)孟氏又告季孫季孫¶
怒命攻臧氏(見其有/甲故)乙亥臧紇斬鹿門之關以出奔邾¶
　初臧宣叔娶于鑄生賈及為而死繼室以其姪穆姜¶
之姨子也生紇長於公宫姜氏愛之故立之臧賈臧為¶
出在鑄臧武仲自邾使告臧賈且致大蔡焉(新注大蔡/是寳龜亦)¶
(非大夫/所藏)曰紇不佞失守宗祧敢告不弔紇之罪不及不¶
祀子以大蔡納請其可賈曰是家之禍也非子之過也¶
<pb:KR1e0045_WYG_050-21a>¶
賈聞命矣再拜受龜使為以納請(賈為/已請)遂自為也(為自/為請)¶
臧孫如防(臧孫/邑)使來告曰紇非能害也知不足也非敢¶
私請苟守先祀無廢二勲(文仲宣叔新注僖二十六年/臧文仲以楚師伐齊取穀成)¶
(二年宣叔以晉師伐/齊取汶陽是為二勲)敢不避邑乃立臧為臧紇致防而¶
奔齊其人曰其盟我乎臧孫曰無辭(廢長立少季孫所/忌故謂無辭以罪)¶
(已/)將盟臧氏季孫召外史掌惡臣而問盟首焉對曰盟¶
東門氏也曰毋或如東門遂不聴公命殺適立庶(公子/遂殺)¶
(惡而立/宣公)盟叔孫氐也曰毋或如叔孫僑如欲廢國常蕩¶
<pb:KR1e0045_WYG_050-21b>¶
覆公室(謂譛公與/季孟於晉)季孫曰臧孫之罪皆不及此孟椒曰¶
盍以其犯門斬關季孫用之乃盟臧氏曰毋或如臧孫¶
紇干國之紀犯門斬關臧孫聞之曰國有人焉誰居(音/基)¶
其孟椒乎　齊侯將為臧紇田臧孫聞之見齊侯與之¶
言伐晉(時齊侯方伐晉歸/自道伐晉之功)對曰多則多矣抑君似鼠夫¶
鼠晝伏夜動不穴於寢廟畏人故也今君聞晉之亂而¶
後作焉(晉有欒/盈之難)寧將事之非鼠何如乃弗與田仲尼曰¶
知之難也有臧武仲之知而不容於魯國抑有由也作¶
<pb:KR1e0045_WYG_050-22a>¶
不順而施不恕也夏書曰念兹在兹順事恕施也(新注/論語)¶
(臧武仲以防求為後於魯/雖曰不要君吾不信也)¶
經二十四年春叔孫豹如晉仲孫羯帥師侵齊(為晉/故)秋¶
七月甲子朔日有食之既大水八月癸巳朔日有食之¶
(無/傳)公會晉侯宋公衛侯鄭伯曹伯莒子邾子膝子薛伯¶
杞伯小邾子于夷儀(詳見/晉)冬公至自會(無/傳)叔孫豹如京¶
師大饑(無/傳)¶
傳二十四年春穆叔如晉范宣子逆之問焉曰古人有¶
<pb:KR1e0045_WYG_050-22b>¶
言曰死而不朽何謂也穆叔未對宣子曰昔匄之祖自¶
虞以上為陶唐氏在夏為御龍氏在商為豕韋氏在周¶
為唐杜氏晉主夏盟為范氏其是之謂乎穆叔曰以豹¶
所聞此之謂世禄非不朽也魯有先大夫曰臧文仲既¶
没其言立其是之謂乎豹聞之大上有立德其次有立¶
功其次有立言雖乆不廢此之謂不朽若夫保姓受氏¶
以守宗祊世不絶祀無國無之禄之大者不可謂不朽¶
　冬穆叔如周聘王嘉其有禮也賜之大路¶
<pb:KR1e0045_WYG_050-23a>¶
經二十有五年春齊崔杼帥師伐我北鄙(傳見/齊)夏五月¶
公會晉侯宋公衛侯鄭伯曹伯莒子邾子膝子薛伯杞¶
伯小邾子于夷儀(傳見/晉)秋公至自會(無/傳)¶
經二十有六年夏晉侯使荀吳來聘公會晉人鄭良霄¶
宋人曹人于澶淵秋晉人執衛甯喜(傳見/衛)¶
經二十七年春齊侯使慶封來聘夏叔孫豹會晉趙武¶
楚屈建蔡公孫歸生衛石惡陳孔奂鄭良霄許人曹人¶
于宋狄七月辛巳豹及諸侯之大夫盟于宋(傳見/晉)冬十¶
<pb:KR1e0045_WYG_050-23b>¶
有二月乙亥朔日有食之¶
傳二十七年冬十一月乙亥朔日有食之辰在申司歴¶
過也再失閏矣(新注姜岌曰交會應在/此月不為再失閈也)¶
經二十有八年春無冰(傳見/宋)夏邾子來朝(傳見/邾)秋八月¶
大雩仲孫羯如晉　冬齊慶封來奔(傳見/齊)十有一月公¶
如楚¶
傳二十八年秋八月大雩旱也孟孝伯如晉告將為宋¶
之盟故如楚也(宋之盟晉楚之從交/相見在二  七年)冬十二月為宋之¶
<pb:KR1e0045_WYG_050-24a>¶
盟故公如楚及漢楚康王卒公欲反叔仲昭伯曰我楚¶
國之為豈為一人行也子服惠伯曰君子有逺慮小人¶
從邇飢寒之不恤誰遑其後不如姑歸也叔孫穆子曰¶
叔仲子專之矣子服子始學者也榮成伯曰逺圖者忠¶
也公遂行(從昭/伯謀)¶
經二十有九年春王正月公在楚夏五月公至自楚¶
仲孫羯會晉荀盈齊高止宋華定衛世叔儀鄭公孫段¶
曹人莒人滕人薛人小邾人城杞晉侯使士鞅來聘杞¶
<pb:KR1e0045_WYG_050-24b>¶
子來盟吳子使札來聘(傳見/晉吳)冬仲孫羯如晉¶
傳二十九年春王正月公在楚釋不朝正于廟也　夏¶
四月𦵏楚康王公送𦵏至于西門之外還及方城季武¶
子取卞使公冶問(問公/起居)璽書追而與之曰聞守卞者將¶
叛臣帥徒以討之既得之矣敢告公冶致使而退及舍¶
而後聞取卞公曰欲之而言叛祗見疏也公謂公冶曰¶
吾可以入乎對曰君實有國誰敢違君公與公冶冕服¶
固辭强之而後受公欲無入滎成伯賦式㣲乃歸(式㣲/胡不)¶
<pb:KR1e0045_WYG_050-25a>¶
(歸/)五月公至自楚公冶致其邑於季氏而終不入焉(不/入)¶
(季孫/家)曰欺其君何必使余季孫見之則言季氏如他日¶
不見則終不言季氏及疾聚其臣曰我死必無以冕服¶
斂非德賞也且無使季氏𦵏我　六月范獻子來聘公¶
享之展莊叔執幣射者三耦(二人/為耦)公臣不足取於家臣¶
家臣展瑕展玉父為一耦公臣公巫召伯仲顔莊叔為¶
一耦鄫鼔父黨叔為一耦吳公子札來聘見叔孫穆子¶
說之謂穆子曰子其不得死乎好善而不能擇人吾聞¶
<pb:KR1e0045_WYG_050-25b>¶
君子務在擇人吾子為魯宗卿而任其大政不慎舉何¶
以堪之禍必及子請觀於周樂使工為之歌周南召南¶
邶鄘衛王鄭齊幽秦魏唐陳鄶曹(詳見/吳)¶
經三十年春王正月楚子使薳罷來聘秋叔弓如宋𦵏¶
宋共姬(傳見/宋)¶
傳三十年冬十月會于澶淵宋災故尤之也不書魯大¶
夫諱之也¶
經三十有一年春王正月　夏六月辛巳公薨于楚宫¶
<pb:KR1e0045_WYG_050-26a>¶
　秋九月癸巳子野卒　己亥仲孫羯卒　冬十月滕¶
子來會𦵏癸西𦵏我君襄公¶
傳三十一年春王正月穆叔至自會(澶淵/會還)見孟孝伯語¶
之曰趙孟將死矣其語偷不似民主若趙孟死為政者¶
其韓子乎(韓/起)吾子盍與季孫言之可以樹善君子也若¶
不樹焉使早備魯(使季子早/為魯備)既而政在大夫韓子懦弱¶
大夫多貪求欲無厭齊楚未足與也魯其懼哉孝伯曰¶
人生幾何誰能無偷朝不及夕將安用樹穆叔出而告¶
<pb:KR1e0045_WYG_050-26b>¶
人曰孟孫將死矣吾語諸趙孟之偷也而又甚焉又與¶
季孫語晉故季孫不從及趙文子卒(昭元/年)韓宣子為政¶
魯不堪晉求讒慝𢎞多是以有平丘之會(在昭十三年/晉人執意如)¶
夏五月公作楚宫(適楚好其宫/歸而作之)穆叔曰大誓云民之所¶
欲天必從之君欲楚也夫故作其宫若不復適楚必死¶
是宫也六月辛巳公薨于楚宫叔仲帶竊其拱璧以與¶
御人納諸其懷而從取之由是得罪(得罪於/魯人)立胡女敬¶
歸之子子野(敬歸襄/公妾)次于季氏秋九月癸巳卒毁也(過/哀)¶
<pb:KR1e0045_WYG_050-27a>¶
(毁/瘠)己亥孟孝伯卒　立敬歸之娣齊歸之子公子稠(昭/公)¶
(名/)穆叔不欲曰大子死有母弟則立之無則立長(立庶/以年)年¶
鈞擇賢義鈞則卜古之道也非適嗣何必娣之子(子野/非適)¶
且是人也居喪而不哀在戚而有嘉容是謂不度不度¶
之人鮮不為患若果立之必為季氏憂武子不聴卒立¶
之比及葬三易衰衰袵如故衰於是昭公十九年矣猶¶
有童心君子是以知其不能終也　冬十月癸酉𦵏襄¶
公¶
<pb:KR1e0045_WYG_050-27b>¶
　¶
　¶
　¶
　¶
　¶
　¶
　¶
　春秋分記卷五十¶
