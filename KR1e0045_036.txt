# -*- mode: mandoku-view; -*-
#+TITLE: 春秋分記
#+DATE: 2015-08-24 22:14:12.189159
#+PROPERTY: ID KR1e0045
#+PROPERTY: BASEEDITION WYG    
#+PROPERTY: JUAN 卷三十六
<pb:KR1e0045_WYG_036-1a>¶
欽定四庫全書¶
　春秋分記卷三十六　　　宋　程公説　撰¶
　　書十八¶
禮樂書第一¶
宗周功徳自文武出衰於厲幽文武之基息矣禮樂賞¶
罰自天子出降而諸侯天子之重去矣春秋之作聖人¶
謹乎名分者于以存禮樂於將墜扶王室於既㣲也而¶
自隱公始其以昉乎東遷而為十世之始歟不書即位¶
<pb:KR1e0045_WYG_036-1b>¶
知受命之正自是失矣與邾儀父宋人盟皆書曰及知¶
盟誓之禮自是違矣來賵仲子而冢宰書名則以訓嫡¶
庶名分之亂也祭伯朝魯直書曰來則以正人臣私交¶
之失也貢賦不共而武氏子來求賻朝覲不時而凡伯¶
南季來聘况僣郊僣羽大雩禘祭雉門兩觀舉先王之¶
制而蔑之春秋可勿作乎魯在春秋為禮義國若曰猶¶
秉周禮若曰周禮盡在魯若曰諸侯於是觀禮則禮樂¶
必有考信者而以僣自怙豈周公制作本㫖哉明堂位¶
<pb:KR1e0045_WYG_036-2a>¶
曰四代之服器官魯兼用之此末造也而謂成王之賜¶
與周公之受者妄也如曰成王以天子禮樂康周公又¶
曰命魯公世祀周公以天子禮樂祭統亦云賜之以重¶
器朱干玉戚以舞大武八佾以舞大夏凡此皆漢儒雜¶
記非吾孔氏雅言也嘗考於詩書得之矣周公相成王¶
也制禮作樂頒度量而天下服其亦謹於禮矣禮之有¶
天子諸侯之别由古以來未之有改也成王其忍廢諸¶
惟錫之山川土田附庸以為周公報而命爾元子俾侯¶
<pb:KR1e0045_WYG_036-2b>¶
于魯實寓曲留周公之至心傳者曰周公拜前魯公拜¶
後此殊典也周命諸侯班班冊書則無有是矣及公在¶
豐將殁欲葬成周公薨成王葬于畢告周公作亳姑孔¶
安國曰不敢臣周公故使近文武之墓此又侈其報於¶
既歿感之切待之厚於是乎證然方公之留治洛也成¶
王以秬鬯二卣綏寜公使之明禋于文武言公之功可¶
以薦神明而無媿而曰拜手稽首以承文武休享則君¶
臣之際嚴矣公曰予不敢宿則禋于文王武王是公未¶
<pb:KR1e0045_WYG_036-3a>¶
嘗居此錫且弗敢宿留王命也成王之恭周公之孚皆¶
可以示萬世詩書之所載孔子之所刪定吾斯從之矣¶
平輅既東禮廢樂壞迄於春秋諸侯貪冒侵欲不忌魯¶
因以並縁曰吾固周公子孫也而僣佚漸啓聞諸傳曰¶
昔者魯惠公使宰讓請郊廟之禮於天子天子使史角¶
往惠公止之其後在魯實始為墨翟之學故使成王之¶
世而魯已郊則惠公又奚請惠公請之則是魯未始有¶
天子禮樂成王初不之賜伯禽亦莫之受也隱繼惠而¶
<pb:KR1e0045_WYG_036-3b>¶
立天下無道至是而兆成矣春秋始隱則惠之始僣不¶
得書待郊有變而書之聖人㣲意也然魯則亦有不安¶
者焉周之郊以長至而魯郊於啓蟄曰吾以祈農事半¶
圭曰璋白藏天子青藏諸侯青黒縁者天子之寳龜而¶
魯之寳璋判其白弓綉其質龜青其純制異而不齊禮¶
駮而不純此周制所無有魯之子孫咸竊而亂之昔者¶
夫子入大廟每事問非惑之蓋疑之也諸侯之廟而有天¶
子禮樂故問以見正焉是以為禮也馴至大夫之世三¶
<pb:KR1e0045_WYG_036-4a>¶
臣設撥視桓楹季氏旅於泰山皆竊禮之不中而舞八¶
佾以雍徹敢於僣天子之樂降而陪臣執國命則從祀¶
先公竊寳玉大弓皆肆為之其源蓋有自而又何誅焉¶
若乃列國之制春秋所不詳録宋禮之舊夫子謂不足¶
證而呉楚之即夷則非可以論禮第采傳文列諸下方¶
備著魯一代行事於上以傳世變云¶
　　　　　王狩一¶
左氏晉侯召王以諸侯見仲尼曰以臣召君不可以訓¶
<pb:KR1e0045_WYG_036-4b>¶
故書曰天王狩于河陽非廵狩而曰狩所以伸天子之¶
尊罪晉侯之不臣也¶
　　僖二十八年天王狩河陽¶
　　　　　王臣聘魯者八¶
周禮時聘結諸侯之好諸侯朝于天子則天子報聘於¶
諸侯所以通上下之情也春秋王室愈卑魯未嘗朝天¶
子而遣使聘魯者八則禮用之非宜矣故在周盛時用¶
之為禮於春秋為非宜穀梁曰聘諸侯非正也曰非正¶
<pb:KR1e0045_WYG_036-5a>¶
其以是歟¶
　　隱七年凡伯　　　　　九年南季¶
　　桓四年宰渠伯糾　　　五年仍叔之子¶
　　八年家父　　　　　　莊二十三年祭叔¶
　　僖三十年宰周公　　　宣十年王季子¶
　　　　　來求者三¶
先王制九等之貢以令天下無有逺邇畢獻方物車服¶
器用非特供王之奉又以班寵邦國聞有錫諸侯未聞¶
<pb:KR1e0045_WYG_036-5b>¶
有求於諸侯也春秋邦國貢賦不入雖䘮紀之具車服¶
之用帑金之費不能自給反求乎下著非禮矣穀梁傳¶
曰歸死者曰賵歸生者曰賻歸之者正也求之者非正¶
求之為言得不得未可知之辭也又曰求車非禮也求¶
金甚矣¶
　　隱三年武氏子來求賻¶
　　桓十五年天王使家父來求車¶
　　文九年毛伯來求金¶
<pb:KR1e0045_WYG_036-6a>¶
　　　　　歸賵脤者三¶
車馬曰賵珠玉曰含脤膰之禮以親兄弟之國禮也平¶
王賵妾母於前襄王加賜妾母於後敬王不待助祭而¶
歸脤非禮也¶
　　隱元年宰咺歸賵¶
　　文五年榮叔歸含且賵¶
　　定十四年石尚歸脤¶
　　　　　來錫命者三¶
<pb:KR1e0045_WYG_036-6b>¶
桓公篡立生而王不能討死又加寵文公居䘮未終成¶
公未嘗入覲而錫之命著非禮也¶
　　莊元年榮叔來錫公命¶
　　文元年毛伯來錫公命¶
　　成八年召伯來錫公命¶
　　　　　王臣來㑹葬者二¶
周禮凶禮以哀邦國之憂其别有五一曰䘮禮哀死亡¶
春秋世則異是矣經書天王十有二而莊僖頃三不志¶
<pb:KR1e0045_WYG_036-7a>¶
崩明王室不能赴也平惠定靈四不書葬見諸侯不復¶
㑹也葬僖公使叔服來葬成風使召伯來是天王反逆¶
施於諸侯¶
　　文元年叔服㑹僖公葬¶
　　五年召伯㑹成風葬¶
　　　　　王臣來者二¶
檀弓曰古之大夫束脩之問不出竟郊特牲曰朝覲大¶
夫之私覿非禮也大夫執圭而使所以申信也不敢私¶
<pb:KR1e0045_WYG_036-7b>¶
覿所以致敬也而庭實私覿何為乎諸侯之庭為人臣¶
者無外交不敢貳君也書之不正其外交¶
　　隱元年祭伯來¶
　　桓八年祭公來¶
　　　　　公及大夫朝如者八¶
春秋王室弱伯權盛諸侯莫有事君以禮者矣故大夫¶
如齊如晉數書簡冊至如京師雖間見之殆不過因事¶
而徃兩朝王所而曰所言非其所也一如京師而不曰¶
<pb:KR1e0045_WYG_036-8a>¶
朝言非主乎朝王也¶
　　僖二十八年公兩朝王所(天王勞晉侯于踐土/晉侯召天王于河陽)¶
　　三十年公子遂如京師¶
　　文元年叔孫得臣如京師¶
　　八年公孫敖如京師不至而復¶
　　宣九年仲孫蔑如京師¶
　　成十三年公如京師¶
　　襄二十四年叔孫豹如京師¶
<pb:KR1e0045_WYG_036-8b>¶
　　昭二十二年叔鞅如京師¶
　　　　　王臣與諸侯㑹盟侵伐者十一¶
春秋自隱至閔無王臣盟㑹之文至僖公五年齊小白¶
㑹王世子于首止始有王臣㑹盟之事晉重耳繼起乃¶
致天子盟王人有甚於小白然考二霸㑹盟皆在服楚¶
之後蓋克服强楚威振中國自矜其功謂雖天子之尊¶
亦莫或忤矣偃然致王臣於盟㑹雖外假尊周之名而¶
實以伉已也¶
<pb:KR1e0045_WYG_036-9a>¶
　　僖五年㑹王世子于首止¶
　　八年㑹王人盟于洮¶
　　九年㑹宰周公于葵丘¶
　　二十九年㑹王人盟于翟泉¶
　　文十年及蘓子盟于女栗¶
　　成十六年㑹尹子伐鄭¶
　　十七年㑹尹子單子伐鄭同盟于柯陵¶
　　㑹單子伐鄭¶
<pb:KR1e0045_WYG_036-9b>¶
　　襄三年公㑹單子盟雞澤¶
　　昭十三年㑹劉子盟平丘¶
　　定四年㑹劉子于召陵伐楚¶
　　　　　逆后嫁姬者四¶
自逆者而言王者無外王命之斯為后矣故稱王后示¶
天下之母儀也自歸者而言王雖有命未見宗廟則從¶
父母所子而稱化天下以婦道也書王姬魯為之主¶
　　桓八年祭公來遂逆王后于紀明年紀季姜歸于¶
<pb:KR1e0045_WYG_036-10a>¶
　　　京師¶
　　莊元年王姬歸于齊單伯送王姬¶
　　十一年王姬歸于齊¶
　　襄十五年劉夏逆王后于齊¶
　　　　　命伯之制¶
莊二十七年王使召伯廖賜齊侯命賜命為侯伯而傳¶
不志其辭僖二十八年王命尹氏及王子虎内史叔興¶
父䇿命晉侯為侯伯賜之輅服弓矢秬鬯曰王謂叔父¶
<pb:KR1e0045_WYG_036-10b>¶
則有命辭故文公受䇿以出出入三覲襄十四年王使¶
劉定公賜齊侯命傳亦述其䇿命之文曰昔伯舅太公¶
以下以見齊之世為侯伯也然命之非正蓋異乎盛時¶
侯伯之制矣杜預曰因昬而加褒王室不能命有功¶
　　　　　饗醴命宥¶
凡王覲羣后始則行饗禮先置醴酒示不忘古飲宴則¶
命以幣物宥助也以助勸敬之意惠王即位虢公晉侯¶
來朝(莊十/八年)王饗醴命之宥皆賜玉五瑴馬三匹非禮也¶
<pb:KR1e0045_WYG_036-11a>¶
傳曰王命諸侯名位不同禮亦異數不以禮假人至晉¶
文公納襄王(僖二十/五年)朝于踐土(二十/八年)王享醴命之宥凡¶
再毛召之難晉景公使士㑹平王室(宣十/六年)定王享之原¶
襄公相禮殽烝(升殽/於俎)武子私問其故(享當體薦而殽烝/故怪問之武子士)¶
(㑹/)王聞之召武子曰季氏而弗聞乎王享有體薦(享則/半解)¶
(其體而薦之/所以示共儉)宴有折爼(體解節析升之於爼物/皆可食所以示慈惠)公當享¶
卿當宴王室之禮也武子歸而講求典禮以脩晉國之¶
法則是亦僣矣¶
<pb:KR1e0045_WYG_036-11b>¶
　　　　　大路¶
僖二十八年王䇿命晉文侯為侯伯賜之大輅之服又¶
祝鮀言先王分魯衛晉以大路　襄十九年鄭公孫¶
蠆卒王追賜之大路二十四年齊人城郟(王/城)穆叔如周¶
聘且賀城王嘉其有禮也賜之大路夫大路天子車之¶
揔名樂記曰大輅者天子之車也所以贈諸侯陳暘樂¶
書曰蓋商制非周制也商尚質其大路則木路而已周¶
尚文大路豈玉路歟雜記諸侯之賜有乘黄大路則諸¶
<pb:KR1e0045_WYG_036-12a>¶
侯之大路蓋金路非玉路木路也金路曰大路猶熊侯¶
曰大侯也杜預以賜魯衛晉之大路為金路賜公孫蠆¶
叔孫豹之大路為革木二路於義或然蓋周天子之路¶
以玉為大諸侯以金為大大夫以革木為大¶
　　　　　論樂¶
凡聲音之道由於人心至其發越則當與政通古者天¶
子諸侯卿大夫於樂所以飬行義而防淫佚若其等衰¶
之辨莫嚴焉周徳下衰禮廢樂壞王子頹享五大夫樂¶
<pb:KR1e0045_WYG_036-12b>¶
及徧舞(莊二/十年)鄭厲公享惠王于闕西辟備六代之樂(莊/二)¶
(十一/年)下凌上替甚矣其後景王將鑄無射(鐘名射音亦/昭二十一年)¶
泠州鳩曰王其以心疾死乎夫樂天子之職也夫音樂¶
之輿也而鐘音之器也天子省風以作樂(省風/俗)器以鍾¶
之輿以行之小者不窕(細不滿/他彫切)大者不槬(横大不入/戸化切)則¶
和於物物和則嘉成故和聲入於耳而藏於心心億則¶
樂窕則不咸槬則不容心是以感感實生疾今鍾槬矣¶
王心弗堪其能乆乎越明年夏四月王田北山有心疾¶
<pb:KR1e0045_WYG_036-13a>¶
而崩傳者志之以見樂不可妄興也¶
　¶
　¶
　¶
　¶
　¶
　¶
　¶
<pb:KR1e0045_WYG_036-13b>¶
　¶
　¶
　¶
　¶
　¶
　¶
　¶
　春秋分記卷三十六¶
